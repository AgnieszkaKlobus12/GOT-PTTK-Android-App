# Elektroniczka książeczka GOT PTTK
Projekt aplikacji dla Polskiego Towarzystwa Turystyczno - Krajoznawczego wykonany w ramach przedmiotu Projektowanie oprogramowania
Autorzy projektu: A. Kłobus, A. Stecka
-
Górska Odznaka Turystyczna Polskiego Towarzystwa Turystyczno – Krajoznawczego jest odznaką ustanowioną w celu promowania turystyki górskiej. Zdobycie tej odznaki wiąże się więc z uprawianiem turystyki górskiej. 
Najpopularniejsze rodzaje GOT PTTK to:
- popularna – o jednym stopniu,
- mała – o trzech stopniach, brązowym, srebrnym i złotym.

Za wycieczki, na które wybierają się turyści otrzymują oni punkty, na podstawie których mogą ubiegać się o odznakę. Aby zdobyć odznakę popularną należy zdobyć 60 punktów. Na odznakę małą o stopniu brązowym należy zdobyć 120 punktów, o stopniu srebrnym 360 punktów, a o stopniu złotym 720 punktów. Jeżeli trasa wycieczki jest ujęta w spisie tras punktowanych do GOT PTTK należy stosować podaną w nim punktację. W przeciwnym wypadku przyznaje się jeden punkt za każdy przebyty kilometr oraz jeden punkt za każde pokonane 100 metrów różnicy poziomów przy podejściach. 
Trasy wycieczek turystów składają się z odcinków – jednego lub wielu. Każdy odcinek trasy wycieczki łączy pewne dwa punkty geograficzne. Spis tras punktowanych do GOT PTTK jest opracowywany przez Centralny Ośrodek Turystyki Górskiej PTTK i można znaleźć w nim odcinki tras wycieczek, które mają przypisaną oficjalną punktację. Pomiędzy dwoma punktami geograficznymi może być wytyczone wiele odcinków tras, które mogą mieć różną punktację. Niektóre z odcinków tras są dwukierunkowe – za przejście danego odcinka trasy w jedną stronę można otrzymać pewną liczbę punktów, a w drugą stronę inną liczbę punktów. Inne odcinki tras są jednokierunkowe, co oznacza, że posiadają przypisaną punktację tylko w jednym kierunku. 
Jeśli turysta wybiera się na wycieczkę o długiej trasie, składającej się z wielu odcinków, otrzymuje punkty za każdy z odcinków tej trasy. Maksymalna liczba punktów, które turysta może otrzymać jednego dnia to 50 punktów. Oprócz tego, nie zalicza się punktów uzyskanych na wycieczkach przebytych tą samą trasą i w tym samym kierunku przy zdobywaniu tego samego stopnia GOT PTTK. 
Może wystąpić sytuacja, w której jakiś odcinek trasy jest czasowo wyłączony – np. został zablokowany przez drzewo lub osuwisko skalne. Czasowego wyłączenia odcinków trasy nie uwzględniono w projekcie. Za wszystkie odcinki, które turysta wpisał do książeczki w momencie, w którym były zablokowane, nie dostanie on punktów ponieważ książeczki podlegają weryfikacji i sprawdzaniu przez osoby współpracujące z GOT PTTK. 
Występują również sytuacje, kiedy jakiś odcinek trasy został całkowicie zlikwidowany – np. teren, przez który przebiegał, został zalany. Wtedy turyści, którzy nie przebyli jeszcze tego odcinka, nie mogą już tego zrobić, ale nie wolno utracić informacji o turystach, którzy przebyli go przed likwidacją.
Dokumentem uprawniającym do nabycia i noszenia odznak GOT PTTK jest książeczka GOT PTTK. Książeczkę należy wypełniać samodzielnie, a następnie poddać ją weryfikacji. Istotnym elementem książeczki jest załączenie dowodu przebycia wpisanej trasy - w postaci zdjęć pieczątek z nazwami miejscowości, schronisk PTTK czy charakterystycznych elementów krajobrazu. Dostępne jest także załączenie dowodu przebycia trasy w postaci zrzutu ekranu pochodzącego z dowolnej aplikacji śledzącej lokalizację użytkownika. Dowód przebycia trasy nie jest konieczny jeśli przodownik turystyki górskiej PTTK uczestniczył w danej wycieczce i potwierdzi ten fakt podpisem oraz numerem legitymacji przodownickiej oraz, jeśli to możliwe, imienną pieczątką.  
Trasy wpisane do książeczki GOT PTTK muszą zostać potwierdzone przez przodownika turystyki górskiej PTTK. Przodownik ma uprawnienia w danej grupie górskiej i określa, czy turysta faktycznie przebył wpisaną trasę na podstawie załączonych dowodów czy daty wycieczki. Wszystkie trasy wpisane do książeczki GOT PTTK muszą być potwierdzone przez przodownika.
Książeczki osób ubiegających się o GOT PTTK popularną i małą weryfikują Terenowe Referaty Weryfikacyjne GOT PTTK lub Centralny Referat Weryfikacyjny GOT PTTK.
Celem projektu jest zaoferowanie alternatywy dla papierowej książeczki GOT PTTK w postaci systemu elektronicznego. System będzie zapewniał możliwość wprowadzania, modyfikacji oraz usuwania danych dotyczących odcinków tras punktowanych do GOT PTTK przez użytkowników do tego uprawnionych, a także wyszukiwania i prezentacji odcinków tras przez wszystkich użytkowników. Oprócz tego, system będzie umożliwiał dokumentowanie tras wycieczek odbytych w ramach zdobywania kolejnych rodzajów i stopni GOT PTTK. 
